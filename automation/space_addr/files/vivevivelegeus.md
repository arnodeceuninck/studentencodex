---
title: Vive, vive le Geus
page: 82
---

1. Ick hope, dat den tijt noch comen sal,
datmen sal roepen over al,
eendrachtich voor een leus,
als Breerode met blijde gheschal:
Vive, vive le Geus!


2. Die edele Heere van Breeroe soet,
metten Graef van Nassou, dat edel bloet
seer ingenieus,
den Grave van Culenburch metter spoet:
Vive, vive le Geus


3. Dese hebben ons verlost vanden Cardinael
en van de Kettermeesters int generael,
vanden Bisschop seer pompeus;
dus roepen wy met blyschap altemael:
Vive, vive le Geus!


4. Sy hadden ons ghepast te brenghen inden noot,
als slachtschaepkens, diemen doot
met tyrannije beus:
dus roepen wy, want Godt verdroot:
Vive, vive le Geus!


5. Sy hadden na ons bloedt ghevast,
ons goet te nemen hadden sy ghepast,
want sy maken ons fameus
voor den Coninck; maer roept ontlast:
Vive, vive le Geus!


6. Hertoch Eerick heeft hem sterck gheset
teghen die waerheyt reyn en net
met lancen ende speer;
hierom gheeft God, diet heeft belet,
lof, glory, prijs, end eer!


7. Die Prins van Orangien triumphant,
met andere Baroenen hier int lant,
sy waren damboreus;
Godt maeckte haer synen wille bekant:
Vive, vive le Geus!


8. De Deken van Ronsen om Gods woort bloot,
hij heeft ghebracht menich Christen ter doot
met moede preus;
daerom roepen wy cleyn en groot:
Vive, vive le Geus!


9. De Marcgraef van Antwerpen is een wreet tyrant,
hij heeft de Christenen verdroncken en verbrant
met nijde dangereus;
dus roepen wy, tot zijnder schandt:
Vive, vive le Geus!


10. Bisschoppen en Prelaten achtmen nu niet meer,
noch den Paus met syne valsche leer,
want sy zijn venineus;
dus roepen wy teghen haer eer:
Vive, vive le Geus!


11. Verblijt u allegader met groot iolijt,
die den Cardinalen draghen de trouw te spijt,
als sy vraghen na de leus;
dus segt altijt en weest verblijt:
Vive, vive le Geus!


12. Danckt Godt, den Prins van Hemelrijck,
ghy, die de waerheyt soeckt ghelijck,
hoe langher hoe meer:
betert u, gheeft Godt autentijck
lof, glory, prijs end eer!